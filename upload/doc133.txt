Tuntunan Karakter Wangsa Pupuh Ginanti


WICARA indik tuntunan karakter wangsa wantah isu sane dahat mautama ring aab jagaté mangkin. Yadiastun sampun sering titiang nyurat indike puniki, kantun akeh sane patut kasobyahang pinaka tuntunan ngupadi kahuripan. Sasuratan puniki pinaka cihna titiang sareng nyangra miwah nyumponin pikamkam Kemendikbud RI. Tetujon sané kaulatiang pisan mangda krama Indonésiané digelis mawali ka jati angga, ngelingang warisan lelingsire sane marupa nilai-nilai luhur Pancasila.

Ri kalaning jagate sampun ngranjing ring era global, sané macihna luir widang kahuripan sampun maju utawi canggih, indik tata maparilaksana ring jagaté puniki, nénten dados iraga nglaliang warisan lelingsire sane adiluhung saha sampun macihna prasida nunggilang parajanané ri kala ngrebut kamahardikan. Dumun, ri kala lelingsiré durung akéh sané mapangkat luhur miwah madasar pendidikan tinggi, prasida matunggilan (bersatu). Akehan mapikayun hening tan paleteh utawi nginggilang kawicaksanan miwah kejujuran. Yening mangkin, ri kala sampun akeh sane mapangkat lan madasar pendidikan tinggi (profesor, doktor, magister), sapatutnyane sampun madue karakter sadu gunawan, mapikayun, mabaos, lan makertiyasa manut ajahan dharma, nenten malih malaksana kaon.

Kawiaktiannyane sane mangkin, sayan ngakéhan kawicarayang indik parilaksanan parajanane nenten manut ring sane kaptiang. Yening turah mangkine sampun nglimbak metu krisis etika-moral, sané mawinan parajanane nenten precaya malih ring sang maraga guru wisesa. Akeh sang ngawerat sane malinggih ba duur, maparilaksana nenten manut ajahan etika-moral, nenten manut ring ajahan agama. Kasus suap sayan ngakehan, kasus korupsi sayan nglimbak tur ngagengang, mawinan akeh mantan pejabat miwah pejabaté sané kantun aktif katiben kasus hukum.

Indike puniki sané patut kauratiang pinaka wiwilan sang maraga guru wisesa utaminipun sane ring widang pendidikan sampun ngeh, mawinan ngwetuang pidabdab ngwaliang nilai-nilai pendidikan karakter sane sida kaketus ring nilai-nilai dasar Pancasila, mangda sida kapikukuhin, kanggén pinaka bekel antuk para gurune nuntun alit-alite mangda resep tur prasida nglaksanayang ring pakraman.

Yening selehin malarapan etimologis, karekter mateges watak utawi tabiat. Yening ring basa Bali masaih ring abah, gegaduhan (kebiasaan), taler kabaos sradha (keyakinan utawi akhlak). Malarapan wirasan karakter punika prasida kabaos mungguing karakter marupa sradha, gegaduhan, bikas, ingkah-ingkuh utawi pratingkah sane wenten ring anggan i manusa saha pacang nguduhin sajeroning maparilaksana ring kahuripan.

Sane mangkin metu raris pitaken, ring dija minab genah karakter punika sajeroning anggan i manusa? Cawisannyane sapuniki. Pikayunan pacang ngwetuang bebaosan. Bebaosan pacang nguduhin perilaksana. Parilaksana pacang ngwetuang gegaduhan. Gegaduhan sane ngwangun karakter utawi bikas; Karaktere puniki sané nentuang nasib i manusa. Dadosipun, pikayunan puniki sane marupa wiwit utama karakteré punika.

Sané mangkin ngiring uratiang teks pupuh Ginanti ring sor saha tureksa, asapunapi tuntunan karakter wangsa sané prasida kaanggit, anggén suluh ikang praba.

Saking tuhu manah guru,

mituturin cening jani,

kawruhane luir senjata,

ne dadi prabotang sai,

kaanggen ngaruruh merta,

saenun ceninge urip.

Téks Pupuh Ginanti ba duur, pakantenanipun sadrana, nanging yening telebin ngrasayang, majanten pacang sida kakeniang tuntunan sane dados kabaos tuntunan karakter wangsa. Tuntunan karakter sane sida kaanggit iriki, wenten (1) karakter guru, miwah (2) karakter siswa/murid.

Karakter guru

Sapasira ugi marasa angga dados guru, mangda setata éling ring angga madue swagina sane abot nanging utama. Kruna guru mateges abot (berat). Gu mateges peteng (gelap), ru mateges galang (terang). Guru madue swadarma ngicenin sasuluh miwah piteket ring para siswannyane. Guru, setata patut mapaica kaweruhan lan piteket-piteket kadi angganing Dewa Surya, sané setata ngicenin sinar terang ring para siswane gumanti pacang manggihin galang. Duaning asapunika, guru patut madué karakter pinaka SDM sane wikan tur wicaksana. Madue kawikanan sane imbang ring moralitasnyane, duaning "Yening guru mawarih ngadeg, murid pacang mlaib-mlaiban" ring basa Indonesia 'Guru kencing berdiri, murid kencing berlari'. Mangda nenten asapunika.

Karakter Murid/Siswa

Akéh siswané sane masekolah wantah nginutin mode kemanten. Kemaon sareng gradag-grudug, nganggen busana seragam, medal saking jero, ngedengang padruénan miwah kasugihan, nganggen motor anyar, mobil mewah, HP Blackbérry, nanging ring sekolahan nenten naenan madue kayun susrusa ngidepang daging sastra. Puniki karakter siswa sane kalintang kaon.

Nah, karaktere sane wedar titiang iwawu mangda sida kauah manados karakter sané becik. Iriki swadarman sang maraga guru pacang mawiguna. Punika mawinan guru maosang ring siswane mungguing "Kaweruhane luir senjata" (Ilmu pengetahuan itu bagaikan senjata). Makasami jadmané merluang senjata ri kalaning ngupadi kauripan puniki. Duaning sanjata punika pacang kaprabotang sarahina-rahina, kanggen ngruruh merta, makasami siswane patut jemet melajahang angga. "Taki-takining sewaka guna widia". Saking alit patut jemet mlajahang angga, mangda ungkuran dados anak wikan. Wikan maweweh wagmi (ahli), wikan maweweh waged (terampil), wikan sane wicaksana (bijaksana).

Yéning iriki sang maraga guru nenten urati ngicénin sasuluh miwah tuntunan, mapuara para siswane nenten pacang tatas ring swadarma, kéwanten liwat baos guruné, nénten sida katelebang. Patut kandikain para siswané, mungguing uripé dados yowana tan péndah entik ambengan. Ri kantun alité ipun tajep pisan jagi ngidepang daging sastra. “Masa muda masa belajar. Tiada hari tanpa belajar”.

Sajaba punika, saking tembange i wawu sida antuk nglanturang piteket mungguing abot pisan uripe yening dados anak belog utawi tambet. Belog punika, ring pustaka Sarasamuscaya kabaos punggung. Anaké sané punggung tan péndah kadi anak buta. Ipun pacang kapetengan, nénten prasida antuka mikayunan ragané ngruruh pangupa jiwa.

Taler patut kandikain, "Yening sampun wikan, madue pangweruhan, patut kayun makarya mengabdikan ilmu". Manut dalang Cénk Blonk, wenten tetiga bekel anaké dados pemimpin, inggih punika (ilmu, amal, iman). Pemimpiné patut madué ilmu, kacihnayang antuk ijazah (sarjana); Ilmu punika pacang kaamalang, kanggén gegamelan mimpin gumi (ngrajegang jagat); ngamalang ilmu ring ngértiang kepemimpinan patut manut sulur iman. Nénten dados lémpas ring nilai karakter keimanan, karakter ketaqwaan, kesopanan, kasantunan, miwah kapatutran. Raris, sasampun ngamolihang pangupajiwa malarapan ilmu amal miwah iman punika, patut éling ring kawitan, bakti ring sang maraga guru. Molihang pangweruh saking i guru, sasampun masekaya nénten dados lali ring guru (rupaka, pangajian, wisésa, swadhyaya).

Malarapan papaosan ba duur prasida kacutetang mungguing téks pupuh Ginanti miwah téks-téks pupuhé sané akéh pisan mungguh ring kriasastra geguritan, katah pisan madaging tuntunan karakter wangsa sané patut katuréksain, raris kasobyahang, anggén bekel ri kalaning nyusupang nilai-nilai pendidikan karakter ring saluir widang pendidikan mangda kapaica ring para siswané. Mogi-mogi wénten pikenohipun!!!