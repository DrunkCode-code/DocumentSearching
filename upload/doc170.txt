Rahina Kuningan, Ka – Uningan Molihang Kaweruhan

Wau pisan i raga sampun nglaksanayang tur ngamargiang rahina sane kawastanin rahinan jagat Galunan miwah reruntutannyane. Sané mangkin i raga dados krama Bali taler pacang nglaksanayang tur ngamargiang reruntutan rahinan jagat Galungan sane kawastanin rahinan Kuningan sané jatuh ring rahina Saniscara Kliwon wuku Kuningan. Lianan kawastanin rahinan jagat Kuningan, rahina puniki taler kawastanin Tumpek Kuningan santukan Saptawara Sukra matemu sareng Pancawara Kliwon.
Rahinan Kuningan puniki pinaka reruntutan rahinan Galungan sane jatuh dasa rahina sesampun rahina Galungan. Rahinan Kuningan kangken pinaka rahina sane khusus, santukan sarana upakara miwah bebantenan sane kaunggahang tur kaaturang mabinayan sareng bebanten sane kaaturang ri kala rahinan Galungan miwah galah ngalaksanayang pamuspan taler mabinayan pisan. Ring rahinan Kuningan kabuatang saranana upakara marupa sodan nasi kuning sane kagenahang ring wadah sane kawastanin tebog lan sulanggi pinaka niasa kemakmuran miwah kaunggahang bebanten sane sampun kasayagaang pinaka rasa suksmaning manah lan suksmaning idep i raga pinaka manusa sane sampun nglungsur wara nugraha ring Ida Sang Hyang Widhi Wasa marupa ajeng-ajengan ngawit saking sandang ngantos pangan.
Lianan nasi kuning, ri kala Kuningan taler kabuatang sarana upakara marupa Endongan, Tamiang, miwah Kolem. Endongan pinaka niasa persembahan majeng Ida Sang Hyang Widhi Wasa, pinaka bekel mawali ka suargaloka. Bekel sane mautama inggih punika ilmu pengetahuan (kawikanan) lan bhakti (jnana). Yening senjata sane mautama inggih punika kaheningan pikayunan. Mawit saking rahina puniki, para krama kaptiang satata eling majeng Ida Sang Hyang Widhi, prasida becik manyamabraya, nincapang rasa saling asah asih asuh majeng sesama manusa miwah urati ring palemahan. Santukan endongan pinaka bekel, endongan madaging woh-wohan, tebu, tumpeng, miwah rerasmenan. Tamiang pinaka niasa panulak bala lan pinaka niasa perputaran roda alam sane ngelingang manusa ring kawentenan hukum alam. Yening Kolem pinaka niasa genah mararian Ida Sang Hyang Widhi, para dewa miwah para leluhur i raga.
Ring rahina suci puniki kaceritayang Ida Sang Hyang widhi tedun ka marcapada kasarengin olih para dewa miwah para pitara-pitari pacang ngicenin waranugraha ring makasami umat. Ring rahina Kuningan kaaptiang majeng para krama ngaturang bakti tur nunas karahayuan miwah tuntunan majeng Ida mangda i raga satata maparilaksana becik.
Akéh sane maosang yening ri kala rahinan Kuningan para krama mangda ngaturang bakti sadurung jam roras utawi sadurung tajeg surya. Punapi awinan sakadi punika?
Manut sinalih tunggil Dosén UNHI sane mawasta I Gede Sedana Suci, galah sadurung tajeg surya punika pinaka galah sane pinih becik i raga ngaturang bhakti. "Ring rahina Kuningan, i raga patut ngaturang bhakti sadurung jam roras utawi sadurung tajeg suryane. Semengne, i raga nyayagayang sakancan sarana upacaka sane pacang katurang, Salanturnyane i raga ngaturang bhakti tur nglaksanayang pamuspan. Ring sajeroning Lontar Sundarigama kaunggahang, "Dewa Mur Mwah Maring Surga" artosnyane sadurung para dewa mawali ka suarga. Becikne i raga nganturang bakti sadurung tajeg surya, sadurung Ida Hyang Widhi miwah para dewa mawali ka suargaloka. yening sampun liwat tajeg surya sira pacang kaaturin sesajen utawi bebanten?" baosnyane.
Suasana hening ngasilang Ka-Uningan, sane nuntun i raga molihang jnana sane becik pinaka ilmu pengetahun spiritual suci. Ilmu pengetahun sané kaduenang prasida kapolihang saking tetiga cara sane kawastanin Tri Pramana inggih punika Agama Pramana, Anumana Pramana, miwah Pratyaksa Pramana. Agama Pramana inggih punika mirengang paplajahan sane kaicen olih guru. Anumana Pramana inggih punika pengetahuan sane kapolihang nganggen akal, pikayunan miwah logika. Yéning Pratyaksa Pramana inggih punika pengetahuan sané kapolihang mawit saking i raga manggihin hal-hal sane madue paiketan rohani.
Rahinan Kuningan mateges mangda i raga Ka-Uningan molihang pengetahuan dharma (samya jnana). Makasami punika prasida kapolihang majalaran Dasendriya inggih punika Panca Budhindriya lan Panca Krmendriya sané kaniasayang antuk wentennyane selang dasa rahina ring rahinan Galungan nuju rahinan Kuningan.
Sane kaaptiang olih para krama pamuputné wantah prasida nyujuh sané kawastanin Suddha Jnana (pikayunan sane suci) mangda prasida dados jatma sane Jayabaya (menang ri kala kapialangin utawi ri kala wénten baya sané pacang nibenin i raga).
Dane taler mapangapti mangda para krama prasida satata éling ring raga mangda prasida nyujuh tetujon idup Moksatham ja gadhita ya Cai thi Dharma.

Bali Post, 02 September 2012 | Kuningan, Ka-Uningan Molihang Kaweruhan.


