Tradisi Ring Bali Nyuciang Angga, Ngicalang Kaletehan

Akeh krama Hindu ring Bali sane bimbang yening sampun maosang pacang nglaksanayang rahinan Sugihan pinaka reruntutan rahinan jagat Galungan lan Kuningan. Krama Bali kantun bimbang, rahina Sugihan sane cen pacang kalaksanayang. Sugihan Bali napi Sugihan Jawa?
Maosang indik rahinan Sugihan Jawa miwah Sugihan Bali, i raga dados krama Hindu Bali patut nglaksanayng makekalih rerahinan puniki manut tegesnyane soang-soang. Sugihan Jawa jatuh ring rahina Wraspati Wage, wuku Sungsang. Rahina Puniki mateges nyuciang Bhuana Agung (Makrokosmos) mawit saking sekala miwah niskala sane kaniasayang antuk nglaksanayang pamuspan ring genah-genah suci rumasuk ring merajan. Mareresik ring pura, nglaksanayang rerebu ring sanggar, parahyangan miwah ring pura-pura siosan, kalanturang antuk nglaksanayang pangraratan miwah pamuspan. Ring Rahina Sukra Kliwon, wuku Sungsang kawastanin rahina Sugihan Bali. Rahina puniki mateges nyuciang Bhuana Alit (Mikrokosmos) utawi angga sarira antuk nglaksanayang panglukatan majeng angga sarirane. Lianan nglaksanayang penglukatan, taler kalaksanayang bakti Yoga sane matetujon ngicenin katreptian pikayunan.
Manut Drs. I Ketut Wiana, M.Ag., ring Rahina Sugihan puniki i raga nglaksanayang panyucian taler pabersihan majeng Bhuwana Alit lan Bhuwana Agung.
"Ring Rahina Sugihan Jawa, i raga nyuciang Bhuwana Agung mawit saking mareresik kantos ngaturang bebanten tur nglaksanayang pamuspan. Rahina puniki mapaiketan sareng Tri Hita Karana. Ring Rahinan Sugihan Bali i raga nglaksanayang panyucian majeng angga sarira santukan ring angga i ragane wenten akéh pisan sifat-sifat sané leteh sane patut kabersihang," baosnyane.
Dané taler maosang, leteh sané wénten sajeroning angga inggih punika kawastanin Dasa Mala minakadi Tandri wantah anak sané sakit-sakitan, Kleda mateges anak sane stata maselselan, Leja wantah anak sane sombong, Kuhaka wantah anak sane brangti, congkak miwah ajum, Metraya wantah anak sane seneng nguluk-uluk anak lianan, Megata wantah anak sane seneng mabaos tan jakti, Ragastri wantah anak sané seneng memitra, Kutila wantah anak sane sering plintat plintut, Baksa Bhuwana wantah anak sane seneng nyakitin sesamenne, Kimbura wantah anak sané madué rasa iri hati.
"Makasami kaletehan punika sané patut kaicalang sajeroning nglaksanayang rahinan Sugihan Bali. Ring rahina puniki, i raga dados nglaksanayang panglukatan ring jero soang-soang, nanging i raga mangda nunas Tirtha Panglukatan majeng Ida Ratu Peranda. Lianan punika iraga taler dados nglaksanayang panglukatan ring genah-genah suci minakadi ring Pura Tirta Empul Tampak Siring," baos Wiana ngwewehin.

Artikel Olih: Drs. I Ketut Wiana, M.Ag. | Orti Bali – Bali Post


