NGWANGUN

Semangat idup manusa sasampun naen katibén kahanan sane nenten becik sajeroning kahuripan majanten meweh pisan. Sakadi silih sinunggilnyane ri kala manusa sadurungnyane naen sungkan utawi sakit tur karawat ring rumah sakit. Kabuatang utsaha anggen nangiang malih semangat idupnyane, antuk sokongan mental saking kulawarga. Kearifan lokal ring Bali wenten sane ngadungang sokongan mental sareng ngamargiang upacara.
Manut Jro Mangku Ni Luh Pariani, sane jenek ring Jln. Anyelir, Denpasar, sane taler sinalih tunggil serati sane sampun sawatara kutus warsa ngayah ring widang bebantenan ri kala karauhin Bali Post, Sukra (5/4) lintang maosang, ri kala ida dane utawi manusa sakit napimalih naen kaoperasi biasane polih engsap ring deweknyane, punika patut kaulapin.
Manut dane proses ngwaliang kondisi sakadi jatimula inucap sane méweh. Yéning ring Bali nangiang semangat idup manusa nenten wantah kalaksanayang antuk sokongan moril miwah mental kemanten, taler kabuatang sokongan saking niskala. Ida dane sane naen sakit pacang ngrasayang nerawang-rawang, ngrasa nglayang-layang, kesiab-kesiab, marasa jejeh, polih karawat ring ruang rumah sakit. Tiosan punika taler prasida kaawinang yening polih keni baya umpaminipun kecelakaan lalu lintas ring jalan raya, miwah katiben bencana.
"Pinaka utsaha ngulapin sabda, bayu, miwah idep sang sané sungkan mangda mawali seger waras dirgayusa sakadi jatimula sakadi ri kala durung sungkan," baosnyane.
Rabin Jro Mangku Ketut Sulang puniki taler ngwewehin, ngulapin utawi ngaokin puniki sakadi sane sampun-sampun biasane kalaksanayang olih kulawarga ring genah sang sane sungkan polih karawat utawi ring palinggih rumah sakit, wiadin yening kecelakaan lalu lintas ring jalan raya biasane kalaksanayang ring genah kecelakaan punika kaeterang olih pamangku. Paindikan puniki patut kalaksanayang duaning manut kapercayaan, yening atma utawi sang sane ngempu manusa nenten kaulapin kajejehin kantun magenah ring rumah sakit tur wesanannyane sang sane sungkan puyung pamuputne makelo prasida mawali kenak.
Tios ring rumah sakit, sasampune rauh ring umah sadurunge ngranjing ka pekarangan utawi ring pamedal biasané malih kasanggra olih kulawarga antuk banten pengulap. Manut Jro Pariani sarana banten pengulap sane lumrah sering kanggén ring Denpasar wiadin kanggen ring sajebag Bali minab nenten pateh, duaning mapaiketan sareng halang (desa, kala, patra).
"Banten sane kanggen sanistanne nganggen ayaban tumpeng lima madaging sayut sambut urip, prayascita sareng béyakaonan, pengulapan madaging pejati asoroh. Banten kaastawayang ring Siwa Raditya," baosnyane negesang.
Intiné mapinunas majeng ring Ida Sang Hyang Widhi Wasa mangda sasampuné naen magenah ring rumah sakit salanturnyané prasida mawali bersih, mawali tegteg bayune, kenak rahajeng dirgayusa. Saking upacara inucap taler wenten pangapti mangda kawekas nénten sungkan malih. Yening saking logika, dadosne umat prasida nyaga kesehatan tur becik-becik nyaga dewek. Piteket moral sane meled kasinahang saking pamargi nyata upacara puniki wantah mapiuning majeng manusa mangda ngajiang atma (angkihan) sané sampun kaicen. (ian)