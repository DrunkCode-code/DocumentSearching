Generasi Muda Mangda Wirang ring Ajeg Bali


Pinaka prawartaka ring sararéhan terbuka pendidikan usia dini nuju Ajeg Bali lan paluncuran majalah anak-anak TK "Pradnya Kirana" ring Wantilan Gedung Pers K. Nadha kocap ngawi bagia Dr. I Made Suarta, S.H., M.Hum. Anaka lanang sane dados dosen PNS ring IKIP PGRI Bali puniki ngaturang unteng indik muatan lokal ring sajeroning pendidikan anak usia dini nuju ajeg Bali.

"Titiang pastika, yening napi sané kakawitin olih Kelompok Media Bali Post kasarengin olih instansi terkait, pacang prasida ngawi generasi penerus nenten macabut saking akah budayanyane. Generasi muda Bali pacang prasida medal pinaka pribadi sane kapiandel sane madue wawasan global, kewanten tekek matanjekan ring budaya lokal," baos dane.

Anggen nyayagayang generasi muda Baline mangdané madue manah wirang ring ajeg Bali, manut dane aspek moral, nilai-nilai agama, basa, lan seni patut kautamayang.

Anak alang sané embas ring Dénpasar, 25 Oktober 1962 puniki ngiringang guru-guru TK mangdane kayun nanem kabiasaan becik ngawit rare. Sakadi nguncarang Om Swastiastu, mabanten, kresep ring ajaran tat twan asi, mabakti, lan etika sane siosan.

Aspék kebiasan punika manut suami saking Dra. Ni Made Aryatni puniki, pinaka sanjata sakti anggén ngwetuang jadma Bali sane urati ring kaajegan Bali.

Suarta sane taler wakil Rektor II IKIP PGRI Bali puniki, nganikayang raganne madue carita ngadautin indik gelar doktor sané dané polihang. Dane nganikayang sangkaning seni arja, anak lanang maputra tatiga puniki prasida namatang doktornyané ring Kajian Budaya Unud. Objek penelitiannyane indik Arja malakon Payuk Perumpung dan Rare Angon.

"Ring sasolahan arjane punika akeh madaging pabesen becik. Arja taler madue nilai seni sané adiluhung, prasida ngibur lan nepas sakancan pikobet," kenten dane nerangang.

Pemeran Mantri Buduh ring Sekaa Arja Muani Akah Canging puniki urati pisan ring pendidikan usia dini, niki kabuktiang antuk dados Ketua Program D-2 PGTK IKIP PGRI Bali.

"Majeng krama bali siosan, ngiring ja sareng-sareng mainvestasi ring widang pendidikan anak usia dini, utamine antuk nanemang kabiasan nuju ajeg Bali," dané mapaungu. (ast/ita)