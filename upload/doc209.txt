Ngulapin, Mawali Nincapang ’’Semangat Idup’’


NGWANGUN semangat idup manusa sasampun naen katiben kahanan sane nenten becik sajeroning kahuripan majanten meweh pisan. Sakadi silih sinunggilnyané ri kala manusa sadurungnyané naen sungkan utawi sakit tur karawat ring rumah sakit. Kabuatang utsaha anggén nangiang malih semangat idupnyané, antuk sokongan mental saking kulawarga. Kearifan lokal ring Bali wenten sane ngadungang sokongan mental sareng ngamargiang upacara.
Manut Jro Mangku Ni Luh Pariani, sane jenek ring Jln. Anyelir, Dénpasar, sané taler sinalih tunggil serati sane sampun sawatara kutus warsa ngayah ring widang bebantenan ri kala karauhin Bali Post, Sukra (5/4) lintang maosang, ri kala ida dane utawi manusa sakit napimalih naen kaoperasi biasane polih engsap ring deweknyane, punika patut kaulapin.
Manut dané prosés ngwaliang kondisi sakadi jatimula inucap sane meweh. Yening ring Bali nangiang semangat idup manusa nénten wantah kalaksanayang antuk sokongan moril miwah méntal kémanten, taler kabuatang sokongan saking niskala. Ida dané sané naen sakit pacang ngrasayang nerawang-rawang, ngrasa nglayang-layang, kesiab-kesiab, marasa jejeh, polih karawat ring ruang rumah sakit. Tiosan punika taler prasida kaawinang yening polih keni baya umpaminipun kecelakaan lalu lintas ring jalan raya, miwah katibén béncana.
"Pinaka utsaha ngulapin sabda, bayu, miwah idep sang sané sungkan mangda mawali seger waras dirgayusa sakadi jatimula sakadi ri kala durung sungkan," baosnyane.
Rabin Jro Mangku Ketut Sulang puniki taler ngwewehin, ngulapin utawi ngaokin puniki sakadi sane sampun-sampun biasane kalaksanayang olih kulawarga ring genah sang sane sungkan polih karawat utawi ring palinggih rumah sakit, wiadin yéning kecelakaan lalu lintas ring jalan raya biasane kalaksanayang ring genah kecelakaan punika kaeterang olih pamangku. Paindikan puniki patut kalaksanayang duaning manut kapercayaan, yening atma utawi sang sane ngempu manusa nenten kaulapin kajejehin kantun magenah ring rumah sakit tur wesanannyane sang sane sungkan puyung pamuputne makelo prasida mawali kenak.
Tios ring rumah sakit, sasampuné rauh ring umah sadurungé ngranjing ka pekarangan utawi ring pamedal biasane malih kasanggra olih kulawarga antuk banten pengulap. Manut Jro Pariani sarana banten pengulap sane lumrah sering kanggen ring Denpasar wiadin kanggén ring sajebag Bali minab nénten pateh, duaning mapaiketan sareng halang (désa, kala, patra).
"Banten sane kanggén sanistanné nganggén ayaban tumpeng lima madaging sayut sambut urip, prayascita sareng béyakaonan, pengulapan madaging pejati asoroh. Banten kaastawayang ring Siwa Raditya," baosnyané negesang.
Intiné mapinunas majeng ring Ida Sang Hyang Widhi Wasa mangda sasampuné naen magenah ring rumah sakit salanturnyané prasida mawali bersih, mawali tegteg bayune, kenak rahajeng dirgayusa. Saking upacara inucap taler wénten pangapti mangda kawekas nénten sungkan malih. Yéning saking logika, dadosne umat prasida nyaga kesehatan tur becik-becik nyaga dewek. Piteket moral sane meled kasinahang saking pamargi nyata upacara puniki wantah mapiuning majeng manusa mangda ngajiang atma (angkihan) sane sampun kaicen. (ian)

**Bali Post, April 2013