Ngawi Keharmonisan Antuk Yadnya Sesa

KAHURIPAN krama Hindu Bali tan prasida kalepasang saking sane kawastanin yadnya sekala. Yadiastun sajeroning garis besarnyané yadnya punika kaepah dados lelima sané lumrah kabaos panca yadnya. Majeng krama Bali, yadnya punika sajabaning katah wentuknyane palaksananyane taler katah. Lianan ring panca yadnya punika wenten wentuk yadnya sane kalaksanayang krama Bali ring pasarahina. Yadnya sesa utawi ngejot silih sinunggil yadnya sane satata kalaksanayang krama Hindu.

Yadnya sésa utawi ngejot manut sinunggil pamangku dadia Jro Mangku I Komang Nurata (3/1) maosang, agama Hindu yakti satata ngajahin tur metueling manusa mangda nyujuh kahuripan sané harmonis sareng alam lan sadaging jagate taler nyujuh kasukertan. Sajeroning nyujuh paindikan punika, yadnya sésa utawi ngejot dados papilihan. Ngejot wantah wentuk yadnya sane marupa saiban, jotan sane lumrah katurang ring Ida Sang Hyang Widhi Wasa.

"Ngejot wantah wentuk yadnya sané pinih dangan kalaksanayang nenten muatang prabéa ageng, sakéwanten mesti kalaksanayang sarahina. Yening kahuripan iraga sampun sukerta patut iraga ngwaliang sareng alam duaning alam sane ngicén iraga kasukertan," baosnyane.

Yadnya sésa utawi ngejot sakadi sané sering kekantenang ring krama lumrahnyané ri kala kantun rahina semeng sesampun para istri puput ngratengan raris makarya akéh labaan sane madaging nasi, tasik miwah jangan-janganan mawadah takir (don biyu sane matekor) inggih punika ring pamerajan, tugu (panunggun karang), plangkiran, ring natah palemahan, kantos ring margi. Nika sane kabaos anak ngejot utawi yadnya sesa. Samaliha mangkin nginutin jaman sane sayan nglimbak sakancan sané kaduénang taler kaicen jotan sakadi sepéda motor utawi mobil. Yéning asapunika kawentenannyane boya ja alam manten sané ngicen kasukertan taler sakancan piranti ngawinang manusa nyujuh kasukertan.

Makna ngaturang labaan, boya majeng alam, miwah Hyang Widhi kemanten. Manut Jro Mangku Nurata, yening sampun maosang alam otomatis sakancan jagat miwah sadagingnyane sampun keni rumasuk sakancan maniféstasi Ida Sang Hyang Widhi Wasa. Tegesnyane ngaturang labaan majeng alam artinne taler ngicen labaan majeng sakancan buta-buti sane satata ngawi paindikan kaon.

Umpaminipun ngejot ring duur artinné iraga ngaturang bakti ring Sang Hyang Aditya, yening ngejot kagenahang ring sor utawi tanah artinne iraga ngaturang labaan majeng buta-buti sane sering ngrubeda.

"Ngejot utawi yadnya sésa artinné iraga ngawi keharmonisan sareng sakancan daging bhuana agung puniki. Napi sané tan wénten ring jagate puniki, sakancan unsur sane ngawi iraga manggih kasukadukan wenten, sane mangkin manut iraga sane ngawi keharmonisan inucap, " baosnyane ngwewehin.

Dané mapiteket sapatutnyané yadnya sésa puniki satata katerapang ring sarahina, majeng krama sané durung ngalaksanayang sabeciknyané ngawitin ngejot puniki. Dane nyelehin rasaéling krama kantun andap ring yadnya sésa puniki samaliha paindikan sané kirang kauratiang sakadi ngejot puniki prasida ngawi pikobet ageng ring kahuripan.