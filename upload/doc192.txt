Tradisi ring Tengah Globalisasi
      Pulau Bali satios kaloktah antuk kawentenan palemahannyane  sane  gumanti ngulangunin kayun sang sane rauh nyingakin , taler kasub antuk seni budaya sané adi luhur pamekas tradisi-tradisi sane kantun eksis  kamargiang ring tengah masarakat Bali punika.      Maosang indik tradisi nenten pacang prasida lempas saking kawentenan para panglingsir sane gumantine ngalestariang tur pageh ngamargiang ngantos mangkin kari kalaksanayang olih prati sentanannyane. Tradisi kamargiang boya ja sawates wantah anggen sarana upacara kemanten, bilih-bilih wenten sane maosang ngutang-ngutang prabiya tur nenten wénten pikenohnyane. Tradisi punika kamargiang wantah pinaka implementasi utawi cihna subakti katur ring Ida Bhatara-Bhatari sane malingga ring pangider buana sami. Tradisi sane kamargiang antuk makudang-kudang sarana upakara miwah tata cara sane mabinayan ring soang-soang wewidangan, punika pinaka simbol sane madaging filosofi, sarining sastra tattwa agama sané matetujon wantah ngardi kauripan iragane yadian buana alit lan buana agung sida nemu karahayuan ,trepti, landuh, kerta raharja.
            Rikanjekan  aab jagate kadi mangkin kasengguh awor tan pawates utawi turah mangkine  kabaos zaman globalisasi, kawentenan tradisi-tradisi ring jagat Bali sayan rered pamekas parimanah  ring sang sane pacang nerusang kabenjangan inggih punika para yowanane sami. Yening   nenten saking mangkin  melahang nyaga tur kapiara sinah kabenjangan tradisi-tradisi puniki pacang ical ring tengah aab jagate sane awor sane gumantine sayan ngalimbak minakadi ring komunikasi, transportasi, pengangge miwah pasawitran alit-alite kalih para yowanane sane sering nuutin wong dura negara.
            Indiké puniki patut pinehin sareng sami, boya masarakat sane ngamargiang tradisine punika kemanten, sakémaon sami sameton Bali, minakadi para panglingsir ring soang-soang lembaga ring Bali. Taler pamerintah pinaka pangamong jagat patut urati ring kawentenane puniki tur prasida ngawantu antuk mautsaha ngarerehang hak paten, ngawentenang sosialisasi ring masarakat, utawi ngawantu antuk ngicen prabiya risajeroning jagi mautsaha ngalestariang tradisi-tradisi punika. Sane pinih mabuat sinah ngawentuk karakter pikayun para yowana Bali mangda sida dados yowana sane matata susila, madue etika sane becik nginutin Tri Kaya Parisudha, prasida mapineh global sakéwanten nénten ngantos ninggal tradisi seni budaya Bali pinaka tetamian sané sampun kamargiang saking riin olih para panglingsire sami.

