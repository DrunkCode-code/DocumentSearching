Upacara Sad Kertih

Umat Hindu Bali sajebag Bali katah madué kapatutan ring widang agama sane mesti kalaksanayang sajeroning kahuripan maagama, inggih punika upacara sane patut kalaksanayang ring soang-soang kulewarga miwah sajeroning makrama ring Desa pakraman. Upacara punika wénten sane kamargiang sawilang rahina, sawilang wuku, ngabulan, nganem bulan, ngawarsa, ngalimang warsa, ngadasa warsa, ngasatus warsa miwah wenten taler upacara sane pinih lami kalaksanayang ngasiu warsa apisan. Upacara punika samian kalaksanayang ninutin rerahinan sane kanggehang becik madasar saptawara, pancawara, wuku, odalan sane munggah sajeroning prasasti ring pura-pura miwah lontar.

Upacara sane kalaksanayang olih umat Hindu punika silih sinunggilnyane wenten upacara sané kawastanin upacara Sad Kertih. upacara Sad Kertih wantah upacara sane lumrah kalaksanayang ring Bali. Sad Kertih manut daging lontar mawit saking kruna sad miwah kruna kertih, kruna sad madué teges nenem miwah kruna kertih mateges suci, suksmannyane nenem kesucian sane mesti kamargiang olih krama ring jagate sajeroning ngastitiang mangda jagaté miwah sadagingnyane tetep imbang.

Sad Kertih utawi nenem kasucian sane kabaos punika minakadi sane kapertama kabaos upacara Atma Kertih wantah utsaha saking jatmane nyuciang Sang Hyang Atma (jiwa). Salanturnyane upacara Samudra Kertih inggih punika upacara sane kamargiang sajeroning nyuciang segara, yening ring jagat sekala pinaka pralambang yoni tetujonyane ngemit mangda kahanane prasida tetep lestari lan ajeg. Upacara Danu Kertih inggih punika utsaha saking i manusa nglestaring genah klebutan toya minakadi Klebutan, Tukad, Danu miwah sane siosan. Salanturnyane, upacara Wana Kertih wantah utsaha nglestariang kahanan alas (hutan) sane wenten ring sajebag jagate.

Siosan punika wenten taler upacara sane mawasta Jagat Kertih suksmanyane wantah utsaha ngemit paiketan becik pantaraning parahyangan inggih punika paiketan i manusa sareng Ida Sang Hyang Widhi, pawongan utawi paiketan becik i manusa sareng manusa miwah palemahan inggih punika paiketan sane becik pantaraning i manusa sareng wewidangan. Raris upacara Yana Kertih inggih punika upacara sane matetujon nyuciang dewek mangda nenten ngamangguhin gegodan prasida kalaksanayang majalaran malukat.

Upacara-upacara punika kalaksanayang antuk upacara sané matios-tiosan, pamekas upacara sane katurang majeng jagate nganggen sarana sane ageng, sakadi upacara Samudra Kertih, Danu Kertih miwah Wana Kertih wantah upacara-upacara sané mautama sané katurang majeng jagaté. Upacara wana kertih lumrahnyané kalaksanayang ring gunung majalaran mulang pakelem sakadi kalaksanayang ring pucak Gunung Agung miwah Gunung Batur. Punika taler Tawur Agung Labuh Gentuh,mendak toya, pakelem (Danu Kertih) lan Samudra Kertih kalaksanayang majalaran melasti miwah mapakelem sane kapulang ring tengahing Danu utawi Segara minakadi ring Danu Batur lan Danu Beratan, yening ring Segara ring Bali lumrahnyane kalaksanayang ring Segara Rupek miwah genah sane lianan nganggen sarana wewalungan sane sampun kasuciang.