Jagal

RING panegara India wénten Sanyasin, dane kabaos kantun anem, Turmaning dane prasida ngalaksanayang patapan, malarapan sangkaning matapa, dane prasida ngamolihang sane kabaos aji mandraguna, aji mandraguna punika prasida kaanggén ngeseng napi kemanten, risampuné dané bendu, sangkaning madue aji mandraguna punika ngawinang manahne garjita, dane napkala nganggé aji mandraguna punika. Risedek dane masandekan ring soring taru ageng ring telenging wana, ring taru ageng wénten apasang induk paksi sane medem ring bengbengane, sinalih tunggil anak paksi punika ngamedalang bacin, bacinne punika nibenin prabu Sang Sanyasin, banget pisan bendun Sang Sanyasin punika, dané memastu paksi punika mangda dados abu makasami.

Sadina-dina Sanyasin punika gaginané ngidih-ngidih ngiterin désa sawewengkon wana punika. Sajeroning ngidih-ngidih dane matemu sareng anak istri, anak istri punika sedek ngupapira Ajinne sane sungkan rahat, ipun banget sabar ngupapira, yéning imbayang sakadi ngaturang sesajen. Rikala punika Sanyasin ngarauhang pinunase: "Jero anak istri icénin titiang nunas ajumput ajengan punika." Anake istri punika mabaos: "Alon-alon dumun, titiang kantun ngupapira Ajin titiange". Krana sue pinunasne nenten kadagingin, Sanyasin punika nenten sabar ngantosang, sajeroning manahné dané mabaos: "Anak istri yening nenten kadagingin pinunas titiange awas! Tiang jagi masmi makasami kulawarga puniki sakadi paksi punika".

Anak istri punika ngararianang pakaryanné, lan nganampekin Sanyasin punika. "Napi pangandikane? Masmi? Ampurayang dumun, titiang nénten prasida kabasmi sakadi paksi punika". Sanyasin marasa heran sajaeroning pikayunané, napi ngawinang anaké istri punika uning daging manah titiangé?, asapunika pangandikan Sanyasin sajeroning pikayunane. Sanyasin punika nyingak kawentenan anake istri punika. Anak istri punika wantah kulawarga biasa. Ngandika Sanyasin punika: "Titiang nunas ampura, wantah kengin ngarauang saking napi ngamolihang kaweruhan sakadi punika?" Titiang ngamolihang kaweruhan punika saking jagal sane wenten ring pasar, sawetara dohne apetimpugan saking iriki, praciri jagal punika dewekne gempal, wetengné buncit, kulitne selem, prarainné kusam nika sampun ipun, patut aguron-guron sareng ipun," baos anak istri punika.

Nénten perarianan rasi Sanyasin ngalanturang pamargi nyujur pasar punika. Kacingak olih Sanyasin sajeroning pasar, sinalih tunggil jagal sané pinih kusam. Raris Sanyasin nampekin jagal punika. "Jro dados tiang nyelag atur mataken." "Rarisang jero, wénten napi ring padekan titiange". "Patut jro dados guru ring anaké istri sane jeronne punika?" Patut pisan sajeroning puniki titiang kantun sami-sami malajahang dewek. Wénten napi sareng ipun". "Nenten wenten napi-napi, manah titiangé jagi sareng maguru sareng jro. Napi rahasiane?" "Cutetne titiang makarya puniki wantah kaanggen mayadnya (persembahan) majeng ring Ida Sanghyang Widhi". Sanyasin punika bengong mirengan baos jagal punika sane banget ringkes pisan. Sanyasin nunas mapamit.

Sajeroning ngalanturang pamargi, Sanyasin punika kagaok malih. Nyingakin wenten sayembara ngaruruh jodoh sajeroning putri raja. Kacingak sane kacumpuhin olih puti raja punika wantah Sanyasin. Sanyasin sane kacumpuhin punika nénten prasida nagingin pinunas putri raja punika, dane masusupan ngaranjing sajeroning wana. Sanyasin tokoh carita puniki ngaruruhin Sanyasin punika, ring telengin wana, dane prasida manggihin Sanyasin sané kacumpuin olih putri raja punika. Sanyasin tokoh carita matakén : "Hai kawan, napi ngawinang jodoh sane listuayu punika katolak". Sanyasin sané kacumpuin nyaurin pitakénné : "Napi gunanné makasami punika, kalistuayuan, arta punika kabaos maya. Yening dados Sanyasin, dados Sanyasin sane sejati. Utawi yening dados parajana, dados parajana sane sejati."

Carita baduur punika wantah sasuluh sajeroning kauripané punika, kabaos olih jagal punika: "Makarya wantah kanggén Mayadnya (persembahan) majeng ring Ida Sanghyang Widhi". Riampuné presia konsep punika anggén dasar sajeroning makarya, medal karendahan hati nenten medal kaangkuhan, kaangkuhan wantah wénten sajeroning sané ambisi ring pakaryan.