LINGKUNGAN CLEAN AND GREEN
Ngelastariang Alam
Jagat Bali kawangun antuk kutus (8) kabupaten. Pakaryan sane kamargiang olih  para jana ring Bali luwir ipun petani, undagi, bendéga, pengangon, perbankan, tur  sane lianan. Tiosan ring punika wenten bidang sané silih sinunggil presida  ngarajegan pembangunan ring Bali inggih punika Pariwisata.
Indik kawentenan pariwisata ring Bali sampun kasub ka dura negara. Punika  mawinan akéh wisatawan saking Amerika, Eropa,Afrika, Asia miwah Australia  sane malancaran ka jagat Bali puniki. Wisata sane kasub kasenengin olih para  wisatawan domestik miwah dura negara inggih punika wisata alam miwah tradisi-  tradisi sane kamargiang ring Bali.
Inggian tradisi Bali sané kasenengin olih para wisatawané sakadi Ngabén,  Melasti miwah sané tiosan. Ping kalih indik wisata alam sané kasenengin sekadi  Rafting, Tracking, miwah nyingakin kawéntenan alam sané kantun asri sakadi  ring Kintamani, Batur, Uluwatu, Alas Kedaton, Tanah Lot, Air Terjun Nungnung,  Air Terjun Gitgit, miwah sane lianan. 
Duaning kadi asapunika buat kawentenan  alam ring Bali sané sampun prasida ngwangun pariwisata, patutné iraga satata nglestariang kawéntenan alam punika. Inggian pamargi sane prasida kaanggén jalaran nglestariang alam punika akeh. 
Ngutsahayang mangdané jagat Bali satata bersih miwah alamnyané asri. Yéning alam sampun asri pastika sampun byuta sané kasengguh pemanasan global nénten pacang nibénin jagat Bali, tur angin sane kairup nenten keni polusi duaning kawéntenan asep miwah gas sane berbahaya sampun kasaring olih taru-taru sane wenten. Sapunika taler yening alam lingkungan sampun bersih pastika pakantenannyane becik tur ngawinang iraga sehat rikala maurip pamekasné ring jagat Bali.
Sakemaon ngantos mangkin lingkungan miwah alam ring Bali durung macihna bersih tur asri. Duaning sering sampun kacingak wénten anak sané kantun ngrusak alam sakadi nebang taru tanpa ijin miwah ngentosin carik dados wewangunan. Ring kabersihan lingkungan taler durung macihna mamargi duaning sakadi ring kota-kota kantun akeh luhu sane mauyang tur kawéntenan tukad sane daki tur tercemar. 
Yening pariindike puniki nénten katanganin pastika pacang ngawinang para wisatawan sané rauh ka Bali sayan ngidikang punika taler kesehatan masyarakat nénten terjamin.
Mangdané byuta kadi punika nénten nibénin Bali iraga patut sungkem tur sareng-sareng ngemargiang punika mawit saking iraga sakadi mabersih ring pakarangan, mabersih ring margi sane wenten ring ajeng genah iragané tur patutune nanem taru ring sisin margi miwah nglestariang carik utawi panegalan. Sapunika taler yéning dados sisia, iraga patut satata mabersih miwah nglestariang tetamanan ring lingkungan sekolah.
Yéning iraga sampun nglaksanayang punika mawit saking angga soang-soang pastika kelestarian alam ring Bali pacang prasida katincapang.