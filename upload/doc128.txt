Jalan Abiantuwung-Beringkit Pegat Tomplok Blabar 
Sabtu, 18 November 2017 | 09:45 WITA
 
Jalan Abiantuwung Kecamatan Kediri nyambungang ka Désa Beringkit, Kecamatan Marga, Tabanan pegat tomplok blabar, Saniscara Pahing Langkir (18/11). Jalan pegat punika ada di Banjar Pangkung Nyuling, Desa Abiantuwung, Kecamatan Kediri, Tabanan. 
Jalan punika sering kaentesin olih krama Desa Abiantuwung sané lunga ka Peken Mengwi, Desa/Kecamatan Mengwi, Badung. Margi punika mangkin tan prasida kaentasin. Tiosan ring punika, krama ring Banjar Pangkung Nyuling, Banjar Suralaga, Banjar Baru kantos Banjar Abiantuwung, Desa Abiantuwung meweh ngrereh toya bresih santukan pipa PDAM taler pegat.
 
Jalan Abiantuwung – Beringkit di Banjar Pangkung Nyuling pegat tomplok blabar sawatara jam 17.00 Wira. Sadurung jalan punika capleng, abing ring pangkung punika polih gembid. Duk sabeh aderes Saniscara sanja, got sampetan sangkaning remis makada toya ujane maluab nyorsor abing pangkunge. 
 
 
"Yéh ujane maluab, blabar makada jalané pegat," tutur sinalih tunggil krama, Madé Widana. 
 
Dané nerangang, jalan pegat salantang 15 meter, linggah 4 meter, dalem sawatara 10 méter. Ring dangin jalan pegat wénten beton Sanitasi utawi septic tank. Aget 'gudang' bacine ten milu gembid. 
 
"Nanging pipa PDAM milu pegat. Nyama di Banjar Pangkung Nyuling ngelodang kanti Abiantuwung sing maan yeh. Aget tiang ngelah sember," ipun ngimbuhin.
 
Widana ngimbuhin, jalan pegat punika kaentasin olih krama di Désa Beringkit, Kecamatan Marga sané luas ka Peken Beringkit, Mengwi, Badung muah ka Denpasar. Sawalikne, krama di Abiantuwung ngliwatin jalané punika utamanyane sane luas ka Peken Mengwi, Badung. 

Santukan jalané pegat, krama di Banjar Pangkung Nyuling muang Banjar Suralaga sane luas ka Peken Mengwi ngrereh margi agung Denpasar-Gilimanuk ka Terminal Mengwi.
Kénten taler semeton saking Beringkit, Marga sané luas mameken ka Peken Beringkit muah makarya ka Denpasar mlinder ngliwatin Desa Peken Belayu, Marga raris nyeberang ring margi ageng Denpasar-Singaraja ring Banjar Denkayu, Desa Werdhi Bhuana, Kecamatan Mengwi, Badung.
 
Perbekel Desa Abiantuwung, I Gusti Agung Ngurah Bayu Pramana matutang jalan ring Banjar Pangkung Nyuling pegat tomplok blabar. Dané nerangang, jalan pegat punika wantah druwen Kabupaten Tabanan. 
 
"Benjang sampun karincikang olih Bina Marga," atur Ngurah Bayu Pramana. 
 
Pangaptine jalan punika raris puput kabenahin tur pipa PDAM taler kabenin mangda kramane nenten meweh ngrereh toya bresih. (Nang Satria/ISIN GUMI)
Penulis : aby

