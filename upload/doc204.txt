Megibung

Yaning ida dane para krama tamiu sane naenin lunga ka Karangasem, ri kala wenten upacara adat utawi agama, pastika manggihin krama sane magibung, ngajengang sodaan boga adulang sareng-sareng. Yaning dumun agibungan utawi asela sareng kutus diri, mangkin wenten taler sane asela sareng nem diri mangda bebasan malinggih.

Magibung punika mawit saking tradisi para prajurit jaman Kerajaan Karangasem ring padepokan miwah ri kala maperang utaminipun daweg ngebug Sasake sane kasenapatinin olih I Gusti Anglurah Ketut Karangasem abad ka-17. Punika mawinan kantos mangkin tradisi magibung taler wenten ring Sasak. Ulamnyane taler kanutang mangda sida ngwetuang pramana kaprawiran lan rasa bangga gilik saguluk salunglung subayantaka sareng pasukan, pasemetonan, banjar, wiadin sekaa siosan. Tan bina kadi  pasukan jaman Romawi Kuna, ulam rangsume  nganggen rah mentah sakadi komoh, lawar barak, anyang.

Magibung sujatinipun madue nilai filosofis sané adiluhung.. Ngulati semangat gotong royong sayan rumaket, saling asah saling asih nenten ngulahang raga, saha satinut ring prentah pamimpin. Taler numbuhang rasa ksamen pada (demokratis) ri kala ngarepin boga paican Hyang Widi, yadiapin sane magibung sareng trah utawi wangsa sane masiosan.  Sajabaning punika, magibung gumanti kanggen ngetangin tamiu sane ngajengang, santukan sabilang aterap sane munggah magibung midep makudang-kudang sela. Yening genahe cukupan 20 sela, ngantos tigang terap artinne tamiune sami 20 x 3 x 8 = 480 diri. Taler kanggen ngarya RAB panelas prabea kanggen sodaan lan bebantene makasami..

Soang-soang linggih sane kawastanin asela, kakiterin antuk 8 diri. Ngajengang  nganggén dulang pangibungan mrepat ukuran 60 x 60 cm, mategeh 20 cm. Ulam asela nganggén ancak ukuran 40 x 40 cm sami matatakan aledan antuk ron, daun pisang, utawi busung. Takeran cawisan sané 1 sela, ajengan 2 kg, ulam 1,5 kg, kelapa abungkul, miwah basa-basa sajangkepnyané sané kaolah dados sarwa benyel sakadi lawar barak, lawar putih, anyang, jangan blingbing, timbungan, lan urutan semuuk. Sarwa gaing sakado sesate akéhnyané 16 katih, luire sate pusut, sate lembat, sate kablet, sate asem, sate gubah. Sarwa matoya utawi enceh luire komoh, lan jangan ares. Wenten taler sane madaging tum, brengkes, lempet lan serapah pinaka pangenep. Ulam sane masate 16 katih kawastanin akarang utawi asela. Wenten sane masate 8 katih kawastanin pamade, sane masate patpat kawastanin pamijian, sané biasa kanggen ngejot ukuran ngajengang sareng kalih.

Nyaik

Ulam sane biasa maolah kanggen matamiu ulam bawi.  Sios ring punika wenten taler ulam sane kasinanggeh  ulam suci kanggen sang pandita wiadin pamangku inggih punika ulam kebo,  bebek, kuir, angsa, lan penyu. Sane kanggen mapestaan ulam banteng, kambing, lan ayam. Krama banjar sane polih tugas masak lan molahan wantah kramane sane lanang kapimpin antuk tukang ebat sane kawastanin belawa. Kramane sane istri polih tugas ngarya sanganan lan bebanten sane kapucukin olih sang tapini. Punika awinan para krama sane sampun ngranjing grehasta, tedun mabanjar patut uning mebat lan ngolah masakan.

Ri kala ngajengang sabilang asela wenten silih sinunggil sane dados tukang ngatur eed-eedan nagingin ulam lan ajengan sane kawastanin pepara mawit saking papar sane maartos rata. Kramane siosan patut nrima ulam napi ja sane kaunggahang  olih sang pepara. Sabilang bucu gibungané madaging tasik lan tabia anggen negepin rasa. Toya minum biasanné nganggén caratan, mangkin sampun akehan ngangge gelas utawi toya kemasan, santukan nenten biasa nyeret toyan caratan. Carane malinggih ngiter gibungan patut masila utawi matimpuh nyirang ka kebot mangda tangane kenawan elah ngambil ajengan. Sisan sopane nenten dados ngrebes ka gibungane. Sang pepara ngunggahang ulam ngawit saking lawar lan jangan blingbing, raris anyang, timbungan, wau gubah, lan sesate. Ajengan setata kaubungin mangda nenten kantos telas pisan. Yadiapin sampun wareg, soang-soang krama nenten dados numunin usan lan matangi. Patut saling antos mangda sareng samian sane malinggih dados aterap sampun puput ngajengang wau sinarengan dados matangi.

Sapunika tatatiti anaké magibung ring wewengkon jagat Karangasem lan Sasak ngantos mangkin, yadistun sane mangkin sampun akeh anake sane nganutin nganggén prasmanan, ngajengang niri-niri nganggen sendok garpu pinaka simbul modérnisasi.

Napi kantun perlu maosang ajeg Bali yan tata cara sané adiluhung sampun ical?

Olih : Djelantik Santha (Bali Post, 4 November 2007), Posted by I Wayan Ardika

Link : https://iwbdenpasar.wordpress.com/2009/02/23/megibung/