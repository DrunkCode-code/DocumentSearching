Ngelastariang Alam

 Jagat Bali kawangun antuk kutus (8) kabupaten. Pakaryan sane kamargiang olih  para jana ring Bali luwir ipun petani, undagi, bendega, pengangon, perbankan, tur  sane lianan. Tiosan ring punika wenten bidang sané silih sinunggil presida  ngarajegan pembangunan ring Bali inggih punika Pariwisata.
 Indik kawentenan pariwisata ring Bali sampun kasub ka dura negara. Punika  mawinan akeh wisatawan saking Amerika, Eropa,Afrika, Asia miwah Australia  sane malancaran ka jagat Bali puniki. Wisata sane kasub kasenengin olih para  wisatawan domestik miwah dura negara inggih punika wisata alam miwah tradisi-  tradisi sane kamargiang ring Bali.
 Inggian tradisi Bali sane kasenengin olih para wisatawané sakadi Ngaben,  Melasti miwah sane tiosan. Ping kalih indik wisata alam sané kasenengin sekadi  Rafting, Tracking, miwah nyingakin kawentenan alam sané kantun asri sakadi  ring Kintamani, Batur, Uluwatu, Alas Kedaton, Tanah Lot, Air Terjun Nungnung,  Air Terjun Gitgit, miwah sane lianan. Duaning kadi asapunika buat kawentenan  alam ring Bali sane sampun prasida ngwangun pariwisata, patutne iraga satata nglestariang kawentenan alam punika. Inggian pamargi sane prasida kaanggen jalaran nglestariang alam punika akeh. Ngutsahayang mangdane jagat Bali satata bersih miwah alamnyane asri. Yening alam sampun asri pastika sampun byuta sane kasengguh pemanasan global nenten pacang nibénin jagat Bali, tur angin sane kairup nenten keni polusi duaning kawentenan asep miwah gas sane berbahaya sampun kasaring olih taru-taru sane wenten. Sapunika taler yening alam lingkungan sampun bersih pastika pakantenannyane becik tur ngawinang iraga sehat rikala maurip pamekasne ring jagat Bali.
Sakemaon ngantos mangkin lingkungan miwah alam ring Bali durung macihna bersih tur asri. Duaning sering sampun kacingak wenten anak sane kantun ngrusak alam sakadi nebang taru tanpa ijin miwah ngentosin carik dados wewangunan. Ring kabersihan lingkungan taler durung macihna mamargi duaning sakadi ring kota-kota kantun akeh luhu sane mauyang tur kawentenan tukad sane daki tur tercemar. Yening pariindike puniki nenten katanganin pastika pacang ngawinang para wisatawan sane rauh ka Bali sayan ngidikang punika taler kesehatan masyarakat nenten terjamin.
Mangdané byuta kadi punika nénten nibenin Bali iraga patut sungkem tur sareng-sareng ngemargiang punika mawit saking iraga sakadi mabersih ring pakarangan, mabersih ring margi sané wénten ring ajeng genah iragané tur patutuné nanem taru ring sisin margi miwah nglestariang carik utawi panegalan. Sapunika taler yening dados sisia, iraga patut satata mabersih miwah nglestariang tetamanan ring lingkungan sekolah. Yening iraga sampun nglaksanayang punika mawit saking angga soang-soang pastika kelestarian alam ring Bali pacang prasida katincapang.

