Tradisi Ring Bali

Bali pinaka sinalih tunggil pulo ring wewidangan Negara Kepulauan Republik Indonesia sampun kaloktah ring sajebag dura negara antuk kaasrian alam, budaya miwah tradisi. Mayuta-yuta turis lokal miwah dura negara rauh ka Bali nyabran warsa. Daya tarik pesona genah-genah wisatane ring Bali pinaka objek wisata sane nénten wenten telasnyane karauhin, sakadi objék wisata Pantai Kuta, Sanur, Tanah Lot, Bedugul, Kintamani, miwah makudang-kudang lelampahan seni ring Bali. Lianan ring kaasrian alam sané dahat becik, pulau puniki taler katah madue budaya miwah seni tradisi sane tawah. Yening selehin ring teges krunane, tradisi utawi dresta madue teges pinaka adat sane kamargiang tumurun saking leluhur tur kantun kamargiang olih kramané kantos mangkin.
Wewidangan ring Bali sane kaepah dados makudang-kudang kabupaten gumanti madue seni, tradisi utawi dresta sane dahat mabinayan ring soang-soang kabupaten. Kawentenan seni tradisi punika pinaka tetamian leluhur sane kantun kalaksanayang olih kramane ring Bali kantos mangkin. Makudang-kudang seni tradisi ring Bali lumrahnyané kalaksanayang ri kala nyanggra utawi nepetin ring pamargi rahinan jagat hindu minakadi, rahina Galungan, Kuningan, Nyepi miwah rahina-rahina lianan.
Wénten makudang-kudang seni budaya miwah tradisi sane tawah, sakadi sane wenten ring Kabupaten Karangasem. Sinalih tunggil seni tradisi sané sampun sering kamargiang ring Bali minakadi tradisi Mekare-kare utawi katah kasambat tradisi Perang Pandan sane kalaksanayang nyabran sasih kalima ring Desa Tenganan, Karangasem. Tradisi Mekare-kare kamargiang pinaka upacara persembahan majeng para leluhur miwah Dewa Indra sane kapercaya pinaka Dewa Perang. Manut nilai historisnyane, kacritayang Dewa Indra mayuda ngalawan Maya Denawa, Raja Bali trah raksasa sakti sane madue bikas kaon sawenang-wenang nambakin krama hindune ring Bali ngaturang sembah majeng ring Ida Sang Hyang Widi Wasa. Tradisi Mekare-kare kalaksanayang nganggen sanjata sane kekaryanin antuk pandan madui pinaka lambang gada sane kaanggen mayuda. Tradisi punika kalaksanayang olih sakatah krama lanang Desa Tenganan, saking krama sane kantun alit-alit, kantos sane sampun lingsir. Yadiastun para kramane ring sajeroning ngamargiang Mekare-kare punika kantos ngamedalang rah ring anggannyane, nanging kawentenane punika nénten kantos ngamedalang biyuta ring soang-soang krama. Sesampune wus maperang, soang-soang krama punika raris saling tulungin nyabutin duin pandan tur nagingin tamba sane kekaryanin antuk kunyit tur daun base. Lianan ring tradisi Mekare-kare, wenten taler tradisi sané nyihnayang paperangan sane kawastanin Gebug Seraya utawi Gebug Ende. Sakadi wastannyané, Gebug Éndé kalaksanayang olih sakatah krama ring Desa Seraya Karangasem. Gebug Ende masrana antuk penyalin salantang 1-2 meter, tur ende sane madue teges taméng sané kaanggen pinaka panangkis. Gebug Ende sane kairingin antuk gamelan puniki kasujatiane nenten wantah pinaka lelampahan kémanten, nanging madue tetujon sane dahat katengetang. Tradisi Gebug Éndé kapercaya olih krama pinaka jalaran anggen nedunang sabeh ri kala lahru. Pateh sakadi tradisi Perang Pandan, krama sane ngamargiang Gebug Ende taler nenten kantos ngawetuang biyuta sawusan ngamargiang tradisi punika.

Ring wewidangan Dénpasar, wenten tradisi sané kawastanin Omed-medan. Tradisi Omed-omedan kalaksanayang olih sakatah yowana ring Banjar Kaja, Sesetan. Yening selehin ring krunane, omed-omedan madue teges saling kedeng. Prosesi puniki kariin antuk ngamargiang pamuspan sane matetujon nunas karahayuan. Wus punika para yowanane raris kaepah dados kalih, sawetara 50 diri yowana lanang, tur yowana istri. Sesampune polih arahan, raris kaadu. Barisan sane pinih ajeng saling diman tur katonton sakatah krama. Tradisine punika kapercaya madue tatujon pinaka panulak baya.
Tradisi sane taler dahat ngulangunin inggih punika tradisi Makotekan sane sampun kamargiang duk masa kerajaan Mengwi. Tradisi puniki kalaksanayang pinaka makelingin kemenangan kerajaan Mengwi daweg mayuda ngalawan Kerajaan Blambangan. Kawastanin tradisi Makotekan santukan kawentenan suaran kayu sane saling matabrakan ri kala kayu-kayune punika kasikiang ngawentuk gunung. Kayu sane kagabung punika raris ngawetuang suara tek tek tur raris tradisine punika kawastanin Makotekan. Makotékan kamargiang olih satusan krama lanang ring Desa Munggu ri kala nepetin rahina Kuningan.
Lianan punika, kantun ring wewidangan Badung, taler wenten tradisi sane kawastanin tradisi Siat Tipat. Siat Tipat pinaka tradisi sane kamargiang olih krama Desa Kapal ri kala sasih kapat. Suksmaning pamargi tradisi puniki, pinaka simbol asal muasal kauripan manusane ring marcepada. Tipat kapercaya pinaka lambang purusa, tur bantal pinaka lambang pradana. Siat Tipat taler matetujon pinaka jalaran ngaturang suksmaning manah olih krama majeng ring Ida Sang Hyang Widhi Wasa antuk waranugraha sane kapaica marupa panén sané melimpah. Prosési puniki kariinin antuk pamuspan sané kamargiang olih para krama ring Désa Kapal tur ngangge sesaji sane katurang marupa tipat tur bantal. Wus punika, sesampune kaicen arahan olih Ida Jero Mangku raris krama sane sampun kaepah dados kalih kelompok raris saling entungin tipat lan bantal.
Wénten taler tradisi ngentungang jinah sane kawastanin tradisi Masuryak. Tradisi sane kamargiang olih krama ring Desa Bongan, Kabupatén Tabanan punika kalaksanayang nyabran rahina Kuningan. Tetujon pamargin tradisi Masuryak inggih punika pinaka jalaran rasa angayu bagia krama majeng ring Ida Sang Hyang Widhi Wasa antuk paica sane kapolihang olih kramane sami.
Lianan punika, kasujatiané kantun makéh malih tradisi-tradisi sane wenten tun kantun kamargiang olih kramané ring Bali. Yéning selehin malih, sakatah tradisine punika sujatiné ngamuatang nilai tur tetujon sané dahat mautama ring sajeroning pamarginé. Mawit saking sarana kantos pamarginé madué smerti sane dahat mautama ngastiti ring kasukerthan jagat. Kawentenane pamargin tradisiné punika taler pinaka cihna krama Baliné sané kantun pageh ngamargiang tradisi tetamian leluhur kantos mangkin. Kawentenane punika gumanti taler ngawetuang dampak positif majeng i krama indik pelestarian budaya miwah daya tarik pariwisata. Makudang-kudang tradisi punika sapatutnyané mangda tetep kalaksanayang tur kadasarin antuk nilai-nilai sane dahat mautama sumangdané pamargin sakatah tradisi ring Bali prasida ngawinang krama Baline satata rahayu tur ajeg.

Artikel Saking : Bali Post




